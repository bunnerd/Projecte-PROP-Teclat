Interpretació d'un DFA com un mecanisme
Si bé és imprescindible partir d'una descripció formal del concepte de dfa per tal de poder establir-ne rigorosament les propietats, també és necessari donar una interpretació del dfa que permeti la seva utilització en informàtica. Al capdavall, és d'aquest ús pràctic que se n'ha derivat el concepte com a model abstracte de computació. Nosaltres interpretem els autòmats com unes màquines del tipus dels ordinadors, si bé d'una senzillesa estructural extrema. En el cas dels dfa que ara ens ocupa, aquestes màquines estan reduïdes a una unitat de control i a un capçal que llegeix una cinta d'entrada. La unitat de control consta d'una memòria finita. De fet, interpretem cada estat de l'autòmat com un contingut possible de la memòria. Així, una memòria de n bits de capacitat pot adoptar 2n estats diferents. La cinta d'entrada està dividida en cel·les, cada una de les quals pot contenir un símbol de l'alfabet d'entrada. La longitud de la cinta es limita en cada cas al nombre de les cel·les que contenen el mot que ha de ser processat. Inicialment, el capçal es troba situat davant del primer símbol de l'esquerra del mot que està escrit a la cinta d'entrada. L'autòmat funciona com una màquina síncrona, actuant en temps discret com ho faria sota els impulsos d'un rellotge. A cada pas, el capçal es mou una posició cap a la cel·la de la dreta. Llegeix el símbol que hi apareix i canvia d'estat en funció del contingut de la memòria i del símbol acabat de llegir. No se li permet modificar el contingut de les cel·les d'entrada, només el de la memòria interna. Ni tan sols posar una \marca" a determinades cel·les. Tampoc no se li permet fer recular el capçal cap a l'esquerra per tal de tornar a llegir algun símbol precedent. Cal remarcar que un dels conceptes que adquireixen més rellevància és el que s'interpreta com a pas d'un procés de càlcul. Es tracta de considerar que una computació requereix un nombre de passos igual al de vegades en què cal desglossar-la en càlculs elementals de la forma \estat per símbol". En el cas dels dfa, aquest nombre coincideix amb la longitud del mot processat. Però, en altres tipus d'autòmats, aquesta coincidència no existeix. En el decurs d'aquest text ens permetrem utilitzar sovint termes que corresponen a aquesta interpretació no formal, fins i tot quan estiguem immersos en plantejaments formals. Així, per exemple, parlarem de lectura d'un mot, o de funcionament de l'autòmat, o encara, com acabem de remarcar, de pas d'una transició. Aquest ús ens permetrà fer més senzilla l'exposició sense que, com esperem, se'n ressentin ni la claredat ni el rigor.